# La guerra del Peloponneso, fase archidamica 431-421.
## Le cause.
Le guerre persiane avevano dato vita a una coalizione panellenica che prima di allora era impensabile: Tucidide nel primo libro ci dice chiaramente che le popolazioni stanziate nella Grecia antica, pur parlando la stessa lingua (a parte qualche differenza dialettale) avevano una forte identità individuale, data dal fatto che i loro stili di vita erano diversi. Nelle pianure fertili del Peloponneso era possibile l'agricoltura, mentre in altri territori meno fortunati e vicini al mare era diffusa da tempi immemori la navigazione, il commercio, ma anche la pirateria, il saccheggio, tanto che esistevano delle forti antipatie e rivalità tra una poleis e l'altra. Sparta si era distinta nel corso dei secoli precedenti nelle guerre interne al Peloponneso e aveva creato una sua sfera di influenza facendo firmare agli sconfitti il classico trattato in cui gli sconfitti diventavano alleati e "si impegnavano ad avere gli stessi amici e nemici dei lacedemoni". Di fatto era diventata la potenza egemone nel Peloponneso. Parimenti Atene aveva continuato la guerra contro il regno persiano ed era riuscita ad attirarsi le simpatie delle isole, e di tutti quei territori fuori dal Peloponneso che i lacedemoni avevano dato prova di non voler difendere.

![](https://upload.wikimedia.org/wikipedia/commons/6/68/Pelopennesian_War%2C_Walls_Protecting_the_City%2C_431_B.C..JPG)

Le reali cause della guerra, dice sempre Tucidide, erano la potenza raggiunta da Atene e l'apprensione che gli spartani avevano a riguardo. Infatti già al tempo della costruzione delle lunghe mura gli spartani si erano opposti e avevano chiesto ad Atene di non costruire mura e, anzi, aiutarli affinchè nessuna città fuori dal Peloponneso avesse mura, con il pretesto che i persiani avessero potuto sfruttarle come era successo a Tebe. Gli ateniesi in risposta, tra un'ambasceria e l'altra, avevano accelerato la costruzione di tali mura, ingannando i lacedemoni che, ovviamente, non l'avevano presa bene.

## 434, il casus belli: la guerra civile a Epidamno e lo scontro tra Corinzi e Corciresi.
![](https://minionu15anoscgp421ac.files.wordpress.com/2014/08/epidamno.png)

Tali vicende fanno sì che le due rispettive alleanze finiscono per pestarsi i piedi l'una con l'altra. L'occasione nasce quando a Epidamno, una colonia di Corcira nell'Illiria a cui avevano partecipato anche Corinzi e altri dori, gli oligarchi, che erano stati precedentemente scacciati dai democratici, fanno ritorno aiutati dai barbari e depredano chi si trovava in città. Gli Epidamni, stanchi delle violenze, mandano una delegazione a Corcira chiedendo di mettervi fine, ma Corcira tentenna e li rimanda indietro senza una risposta concreta, così quelli chiedono aiuto ai Corinzi. I corinzi accettano e corrono in aiuto degli Epidamni. Intanto i corciresi, dopo essere venuti a conoscenza dei fatti, si irritano, preparano le navi e si dirigono verso Epidamno. Intimano alla colonia di licenziare i Corinzi, ma si arriva allo scontro armato. I corciresi hanno la meglio e riescono a fare prigionieri alcuni Corinzi e a devastarne altre colonie.

## 433, la battaglia di Sibota
Per l'anno dopo i Corinzi fanno grandi preparativi e chiamano rematori da tutta la Grecia promettendo lauti compensi. I corciresi si preoccupano perchè erano rimasti fino ad allora fuori da qualsivoglia giro di alleanze. Decidono così di aderire alla lega delio-attica. Gli ateniesi, secondo il trattato di pace con i peloponnesiaci, erano legittimati ad accettare nuovi alleati che fossero prima rimasti neutrali. Mandano una flotta di dieci navi come rinforzo a Corcira con il preciso ordine di non ingaggiare il nemico, a meno che non fossero loro i primi a muoversi. Le due flotte nemiche si incontrano presso l'isola di Sibota, decise a darsi battaglia, con gli Ateniesi che in un primo momento stanno a guardare. A un certo punto i Corciresi iniziano ad avere difficoltà e gli ateniesi finiscono per soccorrerli sempre più apertamente e finiscono per scontrarsi con i Corinzi, i quali non si fermavano neanche a catturare le navi nemice, ma erano dediti al massacro sistematico degli equipaggi nemici, addirittura massacrarono alcuni alleati scambiati come nemici. La battaglia finisce quando altre venti navi mandate da Atene con il dubbio che dieci non bastassero e che i corciresi avessero la peggio, come infatti era avvenuto. I corinzi dopo aver trattato con gli ateniesi lasciano quella zona, ma non prima di aver issato un trofeo: entrambi gli schieramenti pensavano di aver avuto la meglio.
Questi eventi furono appunto la scintilla che scatenò la guerra: i corinzi, che già odiavano gli ateniesi per i fatti accaduti in precedenza, fanno di tutto per convincere i lacedemoni alla guerra.

## 432, la rivolta di Potidea.
Gli ateniesi intimarono a Potidea (colonia corinzia ma alleata di Atene e soggetta a tributo) in Calcidica di abbattere alcune fortificazioni ed espellere gli epidemiurghi (magistrati inviati da Corinto per governare la città) e non accettarne altri inviati dalla metropoli. Questa era una misura cautelativa: temevano infatti che una possibile rivolta di Potidea potesse scatenare una rivolta generale in Tracia. Fecero questo anche perchè Perdicca di Macedonia stava tramando, appunto, per scatenare rivolte contro il dominio ateniese nella zona (anche gli ateniesi in realtà stavano tramando contro di lui). Gli ateniesi inviarono trenta navi verso la zona e quando arrivarono videro che effettivamente le poleis erano insorte. Così si arrivò anche qui allo scontro e all'inizio dell'assedio di Potidea.
Intanto Sparta e alleati interrogavano gli oracoli e votavano per la guerra. Prepararono quindi le truppe e si decisero a invadere l'attica con tutta una serie di pretesti che avevano collezionato.

## 431, l'inizio effettivo delle ostilità.
I peloponnesiaci guidati dal re di Sparta Archidamo invadono l'Attica e ne devastano il territorio, operazione che ripeteranno ogni anno. Ci si potrebbe interrogare sul perchè non assediano Atene, ma la risposta è abbastanza semplice: gli spartani, seppur temibili guerrieri in campo aperto, non avevano esperienza nell'assedio, inoltre, grazie alla dominazione del mare, Atene avrebbe continuato a vivere come se nulla fosse, dato che la maggior parte delle sue risorse venivano proprio dal commercio e dai possedimenti oltremare. Gli scavi archeologici ci suggeriscono che i lacedemoni si limitavano a distruggere il raccolto e non effettivamente a distruggere le campagne, invadendo l'Attica per un periodo di circa tre settimane alla volta.

## 430 - 426, la peste di Atene.
Durante il secondo anno di guerra, il concentrarsi della popolazione dell'attica all'interno delle mura e le precarie condizioni igienico sanitarie della situazione, causano lo scoppio di una pestilenza ad Atene, dove circa un terzo della popolazione, incluso Pericle (nel 429), muore. La peste tornerà altre due volte oltre all'ondata iniziale del 430, ovvero nel 429 e nell'inverno del 427/6.

## 430 o 429, termina l'assedio di Potidea.
L'assedio di Potidea finalmente termina con gli abitanti che hanno il permesso di lasciare la città incolumi. Termina una campagna di scarso successo per Atene che era costata circa mille talenti l'anno.

## 428/7, rivolta di Mitilene.
I mitilenesi si ribellano ad Atene, ma vengono sconfitti. Nasce un dibattito in assemblea per decidere se sterminare o meno tutti gli abitanti. In un primo momento si vota per lo sterminio e partono le navi delegate a eseguire la sentenza, intanto però l'assemblea rivota (tanti di quelli che erano a favore erano probabilmente già salpati verso Mitilene stessa) e cambia idea. Una nave veloce raggiunge Mitilene poco prima che lo sterminio abbia inizio.

## 427, capitolazione di Platea.
Forze congiunte di Sparta e Tebe prendono Platea e decidono di convocare tutti gli abitanti uno per uno e chiedergli quali benefici avevano apportato alla coalizione durante la guerra. Se rispondevano "nessuno" venivano uccisi. Le donne vennero vendute come schiave e la città viene distrutta.

## 425, battaglia dell'isola di Sfacteria.
![](https://upload.wikimedia.org/wikipedia/commons/0/0b/Battle_of_sphacteria.png)

Gli ateniesi, iniziano una campagna in Etolia nei territori alleati a Sparta e per minare la posizione tebana. Un piccolo contingente sotto la guida di Demostene viene spinto durante una tempesta in un luogo nei pressi di Pilo in Messenia che decide di fortificare, minacciando direttamente il cuore produttivo dell'agricolutra di sostentamento lacedemone, così gli spartani subito la assediano. Ma i loro assalti non riescono a prendere il luogo fortificato. Nel frattempo arrivano degli aiuti ateniesi che sconfiggono le forze navali spartane. Un contingente di 400 spartani tra cui 100 spartiati vengono intrappolati sull'isola di Sfacteria. Gli ateniesi decidono così di prenderli per fame, ma, a causa del protrarsi dell'assedio e del contrabbando che riforniva i neoassediati, si decide di attaccare con dei contingenti di arcieri e peltasti. Gli spartani si difendono come possono, ma alla fine sono costretti ad arrendersi, sorprendendo tutto il mondo greco: non si aveva memoria di spartani che gettassero le armi invece che morire combattendo.

## 424 - 422, caduta di Anfipoli.
* 424. Gli spartani guidati da Brasida portano la guerra nei possedimenti ateniesi in Tracia e prendono Anfipoli, inoltre cercano di stringere alleanze con altre città della Tracia. Tucidide che era stato inviato a difendere la città viene esiliato, perchè ritenuto responsabile di tale sconfitta, lui dice invece di non aver fatto in tempo ad arrivare.
* 423. Viene firmato un armistizio tra le città, ma Cleone e Brasida continuano a combattere ignorando l'armistizio.
* 422. Alla fine dell'armistizio Cleone si presenta ad Anfipoli per riconquistarla, ma nello scontro muore sia lui che Brasida, ovvero i due attori che maggiormente volevano la guerra.

## 421, pace di Nicia.
Con la morte dei maggiori sostenitori della guerra, le due fazioni decidono di siglare una pace. Pace che prende il nome dal suo maggior sostenitore, ovvero Nicia. Gli ateniesi dovevano impegnarsi alla restituzione di Pilo e dei prigionieri di Sfacteria, gli Spartani dovevano restituire Anfipoli.

## 418, battaglia di Mantinea.
Dopo la pace, Argo guida una defezione di alcune città dell'Argolide alleate di Sparta (Argo era invece indipendente), aiutando i democratici di quelle città a prendere il potere. Si arriva allo scontro presso Mantinea, dove le forze Argive, aiutate dagli ateniesi subiscono una pesante sconfitta, ristabilendo la reputazione e il controllo di Sparta nella regione.
